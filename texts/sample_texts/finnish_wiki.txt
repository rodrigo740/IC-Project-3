Jäniksen vuosi on Arto Paasilinnan tunnetuin romaani. 
Kirja on vuodelta 1975, jolloin kiinalaisen horoskoopinkin mukaan oli jäniksen vuosi, ja sen kustantaja oli Weilin & Göös. 
Myöhemmin sitä ovat julkaisseet kirjakerhot, WSOY ja Gummerus. 
Kirja on käännetty 29 eri kielelle, muun muassa ranskaksi, hepreaksi, japaniksi, kiinaksi, koreaksi, turkiksi, venäjäksi, ukrainaksi, latviaksi ja liettuaksi.
Tarina kertoo turhautuneesta toimittajasta Kaarlo Vatasesta, joka kesäisellä työmatkallaan löytää vammautuneen jäniksenpoikasen, joka oli jäänyt Vatasen ja tämän työtoverin auton alle. 
Vatanen päättää heittää hyvästit entiselle elämälleen ja aloittaa huumorilla ja haikeudella alkavan seikkailun ympäri Suomea jäniksen kanssa. Vatanen tapaa mm. Kiuruveden entisen nimismiehen, joka on tutkinut harrastuksenaan Kekkosta. Erityisesti hän on tutkinut Kekkosesta otettuja valokuvia ja tullut siihen tulokseen, että Kekkonen oli 1960-luvun lopulla korvattu nuoremmalla kaksoisolennolla. 
Ajauduttuaan karhujahdissa Neuvosto-Venäjälle Vatanen palautetaan vankivaunussa Suomeen, jossa hänet erotetaan jäniksestä. Lähetettyään kirjeen Kekkoselle hän saa kiireesti jäniksensä yhteiseen selliin.
Jäniksen vuosi ilmestyi ranskaksi Éditions Denoëlin kustantamana vuonna 1989, ja saavutti heti suuren suosion sekä arvostelijoiden että lukijoiden parissa. 
Romaani julkaistiin nimellä Le Lièvre de Vatanen (suom. Vatasen jänis), jottei sitä olisi sekoitettu samaan aikaan julkaistuun kiinalaisia horoskooppimerkkejä esittelevään teossarjaan. Jäniksen vuodesta on tullut Ranskassa kestosuosikki, jota myydään vuosittain tuhansia kappaleita
Teoksen pohjalta on tehty myös elokuvia, Risto Jarvan ohjaama kehuja saanut Jäniksen vuosi vuodelta 1977 ja ranskalaisen Marc Rivièren vähemmän kehuttu[3] Jäniksen vuosi (Le Lièvre de Vatanen) vuodelta 2006.